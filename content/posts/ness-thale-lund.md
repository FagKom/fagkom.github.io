---
title: "Thale Lund Ness"
date: 2021-06-01
draft: true
oppgavetype: ["Masteroppgave", "Matematikk"]
fagfelt: ["Matematikkdidaktikk"]
tags: [""]
veileder: ["Frode Rønning"]
math: true
summary: "Fra kjerneelementer til klasserom"
---

**Tittel:** Fra kjerneelementer til klasserom

**Veileder:** [Frode Rønning]({{<ref "/veileder/frode-rønning">}}) 

**Sammendrag:** Denne masteroppgaven har som formål å undersøke hvilken rolle Kunnskapsløftet 2020, som ny læreplan, spiller i undervisningen i skolen. Spesielt har jeg sett på hvordan læreren påvirkes av læreplanen, og hvilke muligheter elevene gis for læring i tråd med læreplanen. Grunnlaget for studien er datainnsamling ved observasjon av én klasse i faget 1P-Y for studieprogrammet helse og oppvekst, samt intervju med klassens lærer. Det ble gjennomført to observasjonsøkter på tre timer, og to intervjuer. Forskningsspørsmålet for studien er: Hvilke faktorer påvirker en lærers planlegging og gjennomføring av undervisning i én klasse matematikk 1PY-HS, og hvilken rolle spiller læreplanen i dette arbeidet? Ved å kartlegge på hvilken måte læreren bruker læreplanen vurderes det i hvilken grad elevene har blitt gitt muligheten til å lære i tråd med Kunnskapsløftet 2020.

Datamaterialet er analysert ved hjelp av Engeströms aktivitetsmodell, for å kartlegge hvilke faktorer som påvirker læreren i planleggingen og gjennomføringen av undervisningen. Resultatene fra denne analysen ble vurdert i henhold til læreplanteori presentert av Stein, Smith og Remilliard, for å undersøke hvordan læreren bruker læreplanen i klasserommet. Ut fra dette ble det evaluert hvilke muligheter for læring i tråd med læreplanen elevene ble gitt. 

Resultatene fra analysen viste at læreren påvirkes av læreplanen når hun planlegger og gjennomfører undervisning, men hun påvirkes også av en rekke andre faktorer slik som for eksempel elever, lærerkollegaer og ulike læreverk. Analysen viste også at læreren i stor grad påvirkes av sine egne erfaringer og egen læreridentitet. Dette gjør at lærerens tolkning og bruk av læreplanen er sterkt preget av lærerens tidligere erfaring. Det viste seg at læreren ikke aktivt anvender alle elementene i Kunnskapsløftet 2020 i undervisningen, men undervisningen ble likevel vurdert til å harmonere med intensjonene i læreplanen. Altså lå læreridentiteten og læreplanen tett på hverandre, noe som medførte at elevene i hennes klasse i stor grad ble gitt muligheter til å lære i tråd med læreplanen.

<iframe src="link" width="700" height="980" allow="autoplay"></iframe>